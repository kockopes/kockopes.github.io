<!DOCTYPE html>
<html>
<head>
  <meta http-equiv="Content-Type" content="text/html; charset=utf-8" />
    <meta name="author" content="David Hromádka" />
    <title>Obhajoba generického maskulina - Neslyšný kočkopes</title>
  <link rel="stylesheet" href="../../css/kockopes.css" type="text/css" />
  <script src="../../js/snack-sizzle-min.js"></script>
  <script src="../../js/kockopes.js"></script>
</head>
<body>
<div id="header">
<div class="container">
<h1 class="title">Obhajoba generického maskulina</h1>
<h2 class="author">David Hromádka</h2>
</div>
</div>
<div class="container">
<p>« <a href="doktor-ka.html">předchozí článek</a> | <a href="index.html">obsah čísla</a> | <a href="hvezdy.html">následující článek</a> » </p>
<hr />
<h2>Úvod</h2>
<p>Podle <em>současné normy</em> spisovného jazyka označuje většina
maskulin<sup id="fnref1:ogm1"><a href="#fn:ogm1" class="footnote-ref">ogm1</a></sup> muže i ženy bez rozdílu
– doktor, učitel, posluchač, prodavač, čtenář apod. Jde o tzv. <em>generické
maskulinum</em>. Oproti tomu feminina<sup id="fnref1:ogm2"><a href="#fn:ogm2" class="footnote-ref">ogm2</a></sup>
označují výhradně ženy – doktorka, učitelka, posluchačka, prodavačka, čtenářka.
Z tohoto pravidla existuje řada výjimek (např. oběť, osoba, otec), ale pro
většinu substantiv<sup id="fnref1:ogm3"><a href="#fn:ogm3" class="footnote-ref">ogm3</a></sup> označujících osoby platí.</p>
<p>Bylo zjištěno, že tento jazyk společensky zneviditelňuje a marginalizuje
ženy<sup id="fnref1:lit1"><a href="#fn:lit1" class="footnote-ref">lit1</a></sup>, zatímco na muže takový vliv nemá, je tedy sexistický.
Současně diskriminuje muže tím, že jim neposkytuje „vlastní“ gramatický rod,
zatímco ženám ano. Kvůli odstranění těchto diskriminujících účinků byla
navržena sada doporučení definujících <em>genderově korektní češtinu</em> (dále GKČ).
Jejich záměrem bylo vymezit vhodnější způsob vyjadřování pro určité oblasti
společenského života v rámci stávajících pravidel (jako určitá forma politické
korektnosti), aby vedly čtenáře-muže, čtenářky, posluchače-muže a posluchačky
k uvažování jak o mužích, tak o ženách. Věty psané podle těchto doporučení
znějí například takto: „<em>Učitelé a učitelky žádali o zvýšení platů. Na akci
byli vědkyně i vědci i politici i političky.</em>“ Podle těchto doporučení je
nutné tam, kde má tvar označovat muže i ženy, uvádět „tvary obojího rodu“.
Ve většině případů to znamená původní substantivum a substantivum „opačného“
rodu vzniklé jeho přechýlením. V této eseji hodlám ukázat, že tento přístup má
závažné nedostatky a posiluje tzv. <em>stereotyp přechylování</em>, který považuji za
v českém jazyce nežádoucí. Rovněž hodlám navrhnout různá alternativní řešení
uvedeného problému, která těmito nedostatky netrpí.</p>
<h2>Stereotyp přechylování</h2>
<p><em>Stereotyp přechylování</em> definuji jako naivní představu, že v českém jazyce
mají maskulina označovat muže a feminina ženy, o mužích se má mluvit v mužském
rodě a o ženách v ženském.</p>
<p>Tato představa je evidentně neplatná; příklady:</p>
<ul>
<li><em>Ten člověk to udělal.</em> – Člověk zde může být žena.</li>
<li><em>Měla dítě.</em> – Dítě zde může být jak muž, tak žena.</li>
<li><em>Zde byla pohřbena jedna z obětí Druhé světové války.</em> – Oběť zde může být muž.</li>
<li><em>Kdo z vás kojil své dítě?</em> – Otázka může být směřována na skupinu žen;
nelze říci „<em>Kdo z vás kojila své dítě?</em>“</li>
<li><em>Manželství odjakživa uzavíraly dvě osoby.</em> – Vzhledem ke kontextu se zřejmě
mluví o muži a ženě, o obou v ženském rodě.</li>
<li>Nejvyšší autorita v soudní síni povstala a začala vyhrožovat jejím
vyklizením. – Autoritou zde může být muž.</li>
<li><em>Stráže se chopily vězně.</em> – Stráže zde mohou být muži.</li>
</ul>
<p>Přesto lidé tyto protipříklady ignorují a ve společnosti je
stereotyp přechylování značně rozšířen a bývá příčinou vzniku mnoha
nedorozumění, např. v novinách se píše o učitelích a čtenáři a čtenářky
si pod tím automaticky představí muže, resp. čistě mužskou skupinu.
Čtenářky pak mají potíže se s takovým označením identifikovat a mají
tendenci se vyčleňovat do samostatných skupin označovaných odvozenými femininy,
která většinou trpí nižší společenskou prestiží a jsou pociťována jako
nezvyklá, protože jsou málo používaná<sup id="fnref1:lit4"><a href="#fn:lit4" class="footnote-ref">lit4</a></sup>, v některých případech možná
až urážlivá (např. chiruržka).</p>
<h2>Přispívá generické maskulinum k dělení světa?</h2>
<p>Následující odstavec je převzatý z <sup id="fnref1:lit2"><a href="#fn:lit2" class="footnote-ref">lit2</a></sup> (str. 42), jeho autorem či autorkou
je Jana Valdrová:</p>
<blockquote>
<p>Ženy činí méně důležitými také oslovování a označování osob tzv. generickým
maskulinem: „naši žáci“, „vážený posluchači“, „Prosím dalšího referenta,
aby se ujal slova“. Tzv. generické maskulinum přispívá k dělení světa
na mužský a ženský se všemi sociálními důsledky. Posiluje dojem, že nejlepší
sféra realizace ženy je domácnost, že ženy nemohou být takovými odbornicemi
jako muži; že muži jsou živitelé rodin, hybatelé dějin a ochránci míru
a pořádku. Jakmile vykročíme za hranice domácností a „typicky ženských
profesí“, ocitáme se ve světě mužů, jak ukazuje text v rámečku:</p>
</blockquote>
<p>Je tomu opravdu tak? Opravdu používání generického maskulina posiluje dojem,
že nejlepší sféra realizace ženy je domácnost? Vždyť přece generické maskulinum
platí i v domácnosti: kuchař za plotnou, sociální pracovník, pěstoun, pečovatel,
vychovatel či porodní asistent může být (z hlediska jazyka) stejně dobře muž
jako žena.</p>
<p>Naopak se mi jeví, že k dělení světa (byť v jiném smyslu) přispívá striktní
rozlišování mužů a žen, které GKČ prakticky vyžaduje. Vzniká tak jazykové
dělení na svět mužský (svět právníků, lékařů, vědců, ...) a svět ženský
(svět právniček, lékařek, vědkyň, ...). Používání tvarů abstrahujících
od biologického rodu, k nimž by generické maskulinum teoreticky mělo patřit,
ačkoliv tak v praxi příliš nefunguje, podporuje dojem jednotného světa,
v němž se muži a ženy podílejí na týchž profesích – jsou lékaři, právníky,
vědci, vojáky, ale také pěstouny, pečovateli, vychovateli či kadeřníky.</p>
<p>Určitou pravdu však uvedený citát má. Takzvanými asociačními testy bylo
zjištěno (viz <sup id="fnref2:lit1"><a href="#fn:lit1" class="footnote-ref">lit1</a></sup>), že většině lidí (mužů i žen) evokují maskulina představu
muže. To odpovídá mým osobním zkušenostem. Jazyková praxe mého okolí
na základní škole a gymnáziu výrazně podporovala stereotyp přechylování,
což vedlo u menších dětí až k takovým absurditám jako výraz „člověčka“.
Povinnost používat k oslovování dospělých genderově zabarvená slova <em>pane</em>
a <em>paní</em> (která ve veřejném životě dosud přetrvává a nevím o žádné kampani,
která by proti ní byla vedena) pak snahu přechylovat nijak neoslabovala.
Jazyková praxe mého okolí se tedy výrazně lišila od spisovné normy.
Dokonce ještě v septimě na gymnáziu mi generické maskulinum nebylo známo;
objasnil mi je až jakýsi právník či právnička, který mi při sepisování smlouvy
musel vysvětlit, že manželem se rozumí i manželka (což je zrovna případ,
kdy podle <sup id="fnref1:lit5"><a href="#fn:lit5" class="footnote-ref">lit5</a></sup> generické maskulinum neplatí).</p>
<h2>Příčina</h2>
<p>Zamysleme se nad příčinou výsledků asociačních testů. Podle čeho si lidé
vytvářejí asociace? Podle zkušeností. Pokud člověk například viděl kominíka
jednou za celý život, představí si pod slovem „kominík“ právě toho jednoho.
Nepředstaví si celou škálu možných kominíků (muže, ženy, staré, mladé, tlusté,
hubené), ale představí si právě toho jednoho. A podobně to bude s asociacemi
s maskuliny. Člověk, který je ze školy zvyklý na prosté a opakovaně utvrzované
pravidlo, že muž je „pan učitel“, zatímco žena je „paní učitelka“, si téměř
jistě pod slovem učitel nepředstaví ženu.</p>
<p>Jádro problému tedy vidím ve stereotypu přechylování a věřím, že jeho
překonání je cestou k posunutí asociací lidí. Zajímaly by mě výsledky
obdobných asociačních testů v anglicky mluvících zemích. Pochybuji, že
ve Velké Británii slovo <em>teacher</em> automaticky evokuje představu muže,
a to právě proto, že lidé mají zkušenosti s mnoha ženami označovanými tímto
slovem a v angličtině <strong>neexistuje</strong> samostatné jednoslovné označení pro ženy,
takže není důvod, proč by mohlo být označení ženy slovem <em>teacher</em> někým
považováno za nepatřičné. (Naopak v češtině může být velmi snadno vnímáno
jako nepatřičné označovat učitelku slovem <em>učitel</em>.) Kdyby lidé v česky
mluvících zemích již od dětství často slýchali o ženách označovaných maskuliny,
získali by tak zkušenosti s tím, že úspěšnými vojáky, vědci, poslanci,
ministry, právníky, učiteli, experty, odborníky apod. mohou být i ženy,
že nemusí být vyčleňovány do samostatných kategorií vojaček, vědkyň, učitelek,
odbornic, expertek apod., a časem by se možná jejich asociace
posunuly<sup id="fnref1:ogm4"><a href="#fn:ogm4" class="footnote-ref">ogm4</a></sup>. (V případě vhodné
kampaně v masových médiích snad dokonce obrátily.)</p>
<h2>Údiv Terezy Kotrbové</h2>
<p>Výše citovaný text z <sup id="fnref2:lit2"><a href="#fn:lit2" class="footnote-ref">lit2</a></sup> pokračuje následujícím rámečkem<sup id="fnref1:ogm5"><a href="#fn:ogm5" class="footnote-ref">ogm5</a></sup>:</p>
<blockquote>
<p>V lednu 2006 sledovala česká a slovenská veřejnost zprávy o katastrofě
letadla, kterým se vraceli do své vlasti vojáci ze zahraniční mise.
Také Tereza Kotrbová viděla v televizi část smutečního obřadu a vyslechla
děkovná slova představitele slovenské armády, který děkoval statečným
vojákům in memoriam za neohrožené plnění mise. „Jediný příkaz nemohli
vojáci splnit,“ pronášel velitel s dojetím, „příkaz, aby se vrátili
v pořádku domů.“ Tereza pocítila úctu k tvrdé a nebezpečné chlapské práci
u vojska, když se náhle do záběru kamery v pohřební síni dostala smutečně
olemovaná fotografie s tváří ženy... Tereza se podivila:
členkami mise byly i ženy? Kolik jich bylo? Proč o tom nepadlo ve zprávách
ani slovo?</p>
</blockquote>
<p>Proč Terezu Kotrbovou nenapadlo, že tvrdou chlapskou práci v dnešní době dělají
i ženy? Je příčinou generické maskulinum? Nebo je primární příčinou spíše
neinformovanost a absence zkušeností s těmito případy? Lze namítnout, že
používání generického maskulina a nezachovávání adresnosti je právě příčinou
té neinformovanosti, protože skrývá ženskou přítomnost ve smíšených skupinách.
Ale není tím problémem spíš nedostatečná prezentace žen v takovýchto profesích?
Vojačkám rovněž škodí nerealistická prezentace v počítačových hrách
a populárních filmech a seriálech, neboť diváci-muži, divačky, hráči-muži
a hráčky pak mají víc zkušeností s těmito nereálnými obrazy a pod slovem
„vojačka“ si představí spíš něco jako Laru Croft<sup id="fnref1:ogm6"><a href="#fn:ogm6" class="footnote-ref">ogm6</a></sup>.</p>
<p>Proč se však Tereza Kotrbová ptala zrovna na pohlaví? Mělo to nějaký zvláštní
význam? Uvedu upravený příklad; povšimněte si rozdílu:</p>
<blockquote>
<p>V lednu 2006 sledovala česká a slovenská veřejnost zprávy o katastrofě
letadla, kterým se vraceli do své vlasti vojáci ze zahraniční mise.
Také Tereza Kotrbová viděla v televizi část smutečního obřadu a vyslechla
děkovná slova představitele slovenské armády, který děkoval statečným
vojákům in memoriam za neohrožené plnění mise. „Jediný příkaz nemohli
vojáci splnit,“ pronášel velitel s dojetím, „příkaz, aby se vrátili
v pořádku domů.“ Tereza pocítila úctu k tvrdé a nebezpečné práci zkušených
elitních vojáků jejího věku, když se náhle do záběru kamery
v pohřební síni dostala smutečně olemovaná fotografie s tváří sotva
dvacetiletého mladíka...
Tereza se podivila: členy mise byli i nováčci? Kolik jich bylo?
Proč o tom nepadlo ve zprávách ani slovo?</p>
</blockquote>
<p>Co je v armádě důležitější – pohlaví, nebo věk a zkušenosti?
Bezpochyby zkušenosti. Nevím tedy, proč by se měla ptát na pohlaví
vojáků/vojaček spíš než na jejich zkušenosti.
Mnohem logičtější by bylo ptát se na věk členů/členek mise.</p>
<h2>Genderově korektní gender-blind vyjadřování</h2>
<p>Doporučení uvádět tvary obojího rodu tam, kde mají označovat muže i ženy
výrazně ovlivňuje estetickou kvalitu gender-blind vyjadřování a činí jej hůře
přijatelným a obtížněji pochopitelným pro čtenáře. Na druhou stranu je vede
k samostatnému uvažování o ženách a mužích, což oceňuji. (U generického
maskulina bych to považoval za samozřejmost a nelíbí se mi, že to tak
nefunguje.) Uživatelé-muži a uživatelky genderově korektního jazyka
v jednotném čísle preferují genderově specifické vyjařování (vyjadřování
specifikující gender pojmenovávaného-muže či pojmenovávané) před gendrově
neutrálním, a to i v případech, kdy se tím dopouštějí logické chyby;
uvažme např. větu z výše uvedeného rámečku: „<em>Ženy nemohou být takovými
odbornicemi jako muži.</em>“ Tato věta je v každém případě logicky chybná.
Muži (podle jazykové normy) nemohou být odbornicemi vůbec, takže nemá smysl
uvažovat o tom, zda mohou být ženy stejně dobrými odbornicemi jako oni.
Ani věta „<em>Ženy nemohou být takovými odborníky či odbornicemi jako muži,</em>“
pak nedává správný smysl. Logicky správně a současně genderově korektně by
měla daná věta znít: „<em>Ženy nemohou být takovými odbornicemi,
jako muži odborníky.</em>“</p>
<p>Věty, které jsou genderově korektní a současně genderově neutrální,
totiž znějí takto: „<em>Spisovatel či spisovatelka J. K. Rowling je autorkou či
autorem série knih o osobě učící se čarodějnictví Harrym Potterovi.</em>“ Jako
určitá nerovnost by mohlo být vnímáno to, že varianta, že jde o ženu, je
v každém případě zmíněna dvakrát (slovo spisovatel ji již zahrnuje
a spisovatelka ji opakuje), zatímco varianta, že jde o muže jen jednou.
Nemyslím, že by to mělo nějaké zásadní důsledky, protože logicky znamená
věta „Spisovatel napsal knihu“ totéž jako „Spisovatel nebo spisovatel napsal
knihu.“ Pokud by nám ovšem tato nerovnost vadila, můžeme upřesnit,
že nechceme mluvit „o mužích, ženách a ženách“, ale jen „o mužích a ženách“
takto: „<em>Spisovatel-muž či spisovatelka J. K. Rowling je autorkou či
autorem-mužem série knih o osobě učící se čarodějnictví Harrym Potterovi.</em>“</p>
<p>Doporučení GKČ navíc nedovolují jméno spisovatele či spisovatelky v uvedené
větě vynechat, protože při označování žen vyžadují zachování adresnosti.
(Nedaří se mi pochopit, proč to při označování mužů nevyžadují.) Větu jako
uvedenou ovšem uživatelky ani uživatelé genderově korektního jazyka nejspíš
nenapíšou. Genderově specifické vyjadřování, obsahující informaci o rodech
pojmenovávaných osob, je totiž v GKČ podstatně příjemnější jak pro autory-muže
a autorky, tak pro čtenáře-muže a čtenářky.</p>
<p>Pokud bychom připustili, že v určitém kontextu může být „odbornice“ implicitně
vybírána z množiny odborníků-mužů i odbornic, vzniknou nám nová nedorozumění.
Řekněme, že v novinách se píše „Tereza Kotrbová byla letos prohlášena nejlepší
pracovnicí školy.“ Znamená to, že je lepší než všichni pracovníci-muži ve škole?
Nebo je nejlepší jen mezi tamějšími pracovnicemi? Pokud připustíme,
že uvedená věta může znamenat obojí, vznikne velmi podobný problém jako
ten způsobený neznalostí generického maskulina.</p>
<h2>Možnosti budoucího vývoje</h2>
<p>Nyní se pokusím navrhnout alternativní řešení uvedeného problému.
Některá z nich jsou radikálnější a počítají s reformou jazykové normy,
jiná mohou fungovat na úrovni doporučení doprovázených kampaní.</p>
<p><strong>Varianta A</strong> předpokládá, že každé substantivum označující člověka by mělo
v češtině tři samostatné varianty – univerzální, ženský a mužský. Ve stávající
češtině takto úspěšně fungují trojice člověk/žena/muž, rodič/matka/otec,
letový asistent/letuška/steward, homosexuál/lesba/gay,
obsluha/servírka/číšník<sup id="fnref1:ogm7"><a href="#fn:ogm7" class="footnote-ref">ogm7</a></sup> a další.
Toto řešení je ale náročné na paměť (člověk si musí pamatovat třikrát tolik
slov) a náchylné na chybějící, nesmyslné či nepřijatelné tvary – zdravotní
sestra je bez problémů, zdravotní bratr, hm... no... dejme tomu, ale zdravotní
sourozenec?! Vytváří také prostor pro snadný vznik genderově-specifických
konotací (např. „servírky jsou skvělé, číšníci jsou fuj“) a její realizace
by si vyžádala radikální přestavbu slovní zásoby českého jazyka, takže je
prakticky nepoužitelná.</p>
<p><strong>Varianta B</strong> vychází z poznání, že většina feminin nevznikla samostatně
jako řešení potřeby nějak pojmenovat ženu vykonávající určitou činnost či
funkci<sup id="fnref1:ogm8"><a href="#fn:ogm8" class="footnote-ref">ogm8</a></sup>, ale vznikla připojením určité
„roztomilé ozdoby“<sup id="fnref1:ogm9"><a href="#fn:ogm9" class="footnote-ref">ogm9</a></sup> jako -ka, -yně, -ová
k původnímu maskulinnímu tvaru. Tato varianta předpokládá zavedení „mužské
roztomilé ozdoby“, takže pacientce (nominativ<sup id="fnref1:ogm10"><a href="#fn:ogm10" class="footnote-ref">ogm10</a></sup> pacientec)
a pacientky (nom. pacientka) by ošetřovali lékařci (nom. lékařec) a lékařky
(nom. lékařka). Tím by zůstal původní krátky tvar „lékař“ jako univerzální pro
případy, kdy bychom pohlaví (rod) dané osoby vyjádřit nechtěli. Tato varianta
nabízí relativně snadné rozšíření na nová slova a není tak náchylná
na chybějící či nesmyslné tvary jako varianta A. (Umožňuje dokonce doplnit
např. slovo <em>chůvec</em> jako maskulinum k <em>chůvě</em>.) Je rozumně realizovatelná
a zachovává význam i srozumitelnost textů ve stávajícím spisovném jazyce.
Jako problematické se mi však jeví možné přijetí nových slov veřejností
(zejména její mužskou částí – mužům se zdobení jejich názvů osob možná
nebude líbit).</p>
<p><strong>Varianta C</strong> předpokládá zavedení generického feminina. Feminina by přestala
nést informaci o genderu stejně jako maskulina, tato informace by zůstala
ve vlastních jménech (např. <em>Tereza</em>) a v případě nutnosti by ji šlo vyjádřit
jinou cestou, např. opisem. Volba mezi maskulinem a femininem by závisela
jen na uživateli či uživatelce jazyka; podobně jako volba mezi substantivy
<em>(ten) esej</em> a <em>(ta) esej</em> či <em>řádek</em> a <em>řádka</em>.</p>
<p>Tato varianta je ovšem primitivní a v situaci, kdy je ve společnosti rozšířený
stereotyp přechylování, by dle mého názoru způsobila víc škody než užitku
a vedla by spíše k dalšímu zhoršení vznikajících nedorozumění. Navíc se by
asi posílila negativní konotace spojované s femininy.</p>
<p>Jako <strong>variantu D</strong> označím tzv. eichlerskou češtinu, jejímž jsem tvůrcem
a používám ji ve svých povídkách a scénářích zasazených do prostředí fiktivní
Eichlerské dopravně demokratické republiky. V podstatě jde o vylepšení
varianty C o to, že uživatelé a uživatelky jazyka nemají na výběr ze dvou
tvarů. Z každé dvojice substantiv originální/přechýlené je zvoleno jedno
(ne vždy maskulinum) a uživatelé mohou používat pouze to bez ohledu na
pohlaví označovaných osob. Případné chtěné vyjádření pohlaví se pak provede
jiným způsobem než přechylováním (v eichlerské češtině se připojuje -muž či
-žena; např. lékař-muž, modelka-muž, prodavač-žena).</p>
<p>Přestože jsou v eichlerské češtině z historických důvodů rody substantiv
rozloženy nerovnoměrně, lidé jsou vedeni k tomu, aby pod maskulinem očekávali
i ženu a naopak pod femininem i muže. V orientaci pomáhají jména a příjmení
(která používají „biologický rod“) a jasný (byť netriviální) systém zájmen
on/ona/ono. Podrobně je eichlerská čeština popsána v <sup id="fnref1:lit3"><a href="#fn:lit3" class="footnote-ref">lit3</a></sup>. Zde uvedu jen
několik ukázek ze scénářů seriálu Ester Krejčí<sup id="fnref1:ogm11"><a href="#fn:ogm11" class="footnote-ref">ogm11</a></sup>:</p>
<blockquote>
<p><em>Jana Zlomilová (žena) chytne ruku Borise Bezděkovského (muž) a zadívají se si navzájem do očí.</em></p>
<p>BORIS BEZDĚKOVSKÝ: Jste kráska.</p>
<p>JANA ZLOMILOVÁ: Vy také.</p>
<p>BORIS BEZDĚKOVSKÝ: Jsme dvě krásky v objetí lásky.</p>
<p>JANA ZLOMILOVÁ (šťastně): To je rozkošné.</p>
<hr />
<p>JANA ZLOMILOVÁ: Mám kluka.</p>
<p>IRIS NARCIS (žena): Kdo je to? Znám ho?</p>
<p>JANA ZLOMILOVÁ: Nejspíš ne, není od nás ze školy. Jmenuje se Boris Bezděkovský. Taková štíhlá černovláska. Je ke mně moc milý.</p>
<hr />
<p>ESTER KREJČÍ (žena): Pokud ovšem to, že má člověk partnera a současně dvě milenky, považujeme za normální.</p>
<p>LAURA SONETOVÁ (žena): To je zajímavé. Objevuje se v té hře homosexualita?</p>
<p>ESTER KREJČÍ: Ne, obě milenky byly muži stejně jako partner Lafont.</p>
</blockquote>
<p><strong>Varianta E</strong> představuje preferování generického maskulina, ale s doporučením
zachovávat adresnost. Tato varianta je z navržených nejlépe kompatibilní
se stávající jazykovou normou, je poměrně jednoduchá, dobře podporuje
gender-blind vyjadřování a směřuje k eliminaci stereotypu přechylování.</p>
<h2>Závěr</h2>
<p>V této eseji bylo konstatováno, že současná doporučení ohledně genderově
korektního vyjadřování jsou opodstatněná, tedy se zakládají na reálném
problému, ale ačkoliv tento problém víceméně řeší, neodpovídají potřebám praxe,
konkrétně výrazně ztěžují genderově neutrální (gender-blind) vyjadřování
a podporují nevhodný stereotyp přechylování a dělení světa na mužský
a ženský na úrovni jazyka. V eseji bylo navrženo několik variant řešení
tohoto problému a jako nejlépe realizovatelná se zdá rozšířená prezentace 
žen pod maskulinním označením se zachováním adresnosti (tzn. uvedením jména,
je-li známo), aby si lidé zvykli na to, že ženy mohou být schopnými vědci,
právníky, odborníky, experty či ekonomy a nemusí být „jen vědkyněmi,
právničkami, ekonomkami, odbornicemi či expertkami“, a aby se ženy s maskuliny
plnohodnotně identifikovaly a nezněla jim jako něco cizího, nepochopitelného,
mužského; případně něco, co jim nepatří, co se jich netýká nebo s čím nemohou
volně nakládat.</p>
<p>Sociolingvistické testy popsané v <sup id="fnref3:lit1"><a href="#fn:lit1" class="footnote-ref">lit1</a></sup> ovšem ukázaly, že jevy uvažované
v tomto eseji nemají tak zásadní vliv, jak předpokládá, což znamená,
že jeho závěry nemusí odpovídat realitě. Jsou třeba další studium
a další úvahy, aby bylo možno dospět ke spolehlivému závěru. </p>
<hr />
<p>« <a href="doktor-ka.html">předchozí článek</a> | <a href="index.html">obsah čísla</a> | <a href="hvezdy.html">následující článek</a> » </p>
<div class="footnotes">
<hr />
<ul>
<li id="fn:ogm1">
<p><sup>[ogm1]</sup> : podstatných jmen mužského rodu&#160;<a href="#fnref1:ogm1" rev="footnote" class="footnote-backref">&#8617;</a></p>
</li>
<li id="fn:ogm2">
<p><sup>[ogm2]</sup> : podstatná jména ženského rodu&#160;<a href="#fnref1:ogm2" rev="footnote" class="footnote-backref">&#8617;</a></p>
</li>
<li id="fn:ogm3">
<p><sup>[ogm3]</sup> : podstatných jmen&#160;<a href="#fnref1:ogm3" rev="footnote" class="footnote-backref">&#8617;</a></p>
</li>
<li id="fn:lit1">
<p><sup>[lit1]</sup> : VALDROVÁ, Jana. „Žena a vědec? To mi nejde dohromady.“ Testy generického maskulina v českém jazyce. *Naše řeč.* 2008, roč. 91, č. 1.&#160;<a href="#fnref1:lit1" rev="footnote" class="footnote-backref">&#8617;</a>&#160;<a href="#fnref2:lit1" rev="footnote" class="footnote-backref">&#8617;</a>&#160;<a href="#fnref3:lit1" rev="footnote" class="footnote-backref">&#8617;</a></p>
</li>
<li id="fn:lit4">
<p><sup>[lit4]</sup> : DOLEŽALOVÁ, Lenka: *Přechylování podstatných jmen v ruštině a češtině z hlediska genderu.* Brno, 2009. Bakalářská diplomová práce. Filozofická fakulta Masarykovy univerzity.&#160;<a href="#fnref1:lit4" rev="footnote" class="footnote-backref">&#8617;</a></p>
</li>
<li id="fn:lit2">
<p><sup>[lit2]</sup> : JARKOVSKÁ, Lucie. *Gender ve škole: příručka pro budoucí i současné učitelky a učitele.* Vyd. 1. Praha: Otevřená společnost, 2006, 67 s. ISBN 80-903331-5-x. Dostupné online: <http://www.otevrenaspolecnost.cz/cz/e-shop/product/36-gender-ve-skole-prirucka-pro-budouci-i-soucasne-ucitelky-a-ucitele>&#160;<a href="#fnref1:lit2" rev="footnote" class="footnote-backref">&#8617;</a>&#160;<a href="#fnref2:lit2" rev="footnote" class="footnote-backref">&#8617;</a></p>
</li>
<li id="fn:lit5">
<p><sup>[lit5]</sup> : Kolektiv autorů. *Slovník spisovné češtiny pro školu a veřejnost.* Praha: Academia, 2012.&#160;<a href="#fnref1:lit5" rev="footnote" class="footnote-backref">&#8617;</a></p>
</li>
<li id="fn:ogm4">
<p><sup>[ogm4]</sup> : Je otázkou, jak velký by byl odpor mužů k významovému posunu maskulin ve prospěch feminity. Tato otázka již možná byla někde vyřešena, ale mé stávající znalosti k jejímu zodpovězení nestačí.&#160;<a href="#fnref1:ogm4" rev="footnote" class="footnote-backref">&#8617;</a></p>
</li>
<li id="fn:ogm5">
<p><sup>[ogm5]</sup> : Tereza Kotrbová je vzorová osoba používaná v citované knize – sympatická čtyřicetiletá učitelka základní školy. Podrobnější informace o ní se můžete dočíst v knize za předmluvou.&#160;<a href="#fnref1:ogm5" rev="footnote" class="footnote-backref">&#8617;</a></p>
</li>
<li id="fn:ogm6">
<p><sup>[ogm6]</sup> : Lara Croft je zde použita jen jako příměr. Ve hrách nebyla vojákem-mužem či vojačkou, ale archeologem-mužem či archeoložkou.&#160;<a href="#fnref1:ogm6" rev="footnote" class="footnote-backref">&#8617;</a></p>
</li>
<li id="fn:ogm7">
<p><sup>[ogm7]</sup> : číšník může být i žena&#160;<a href="#fnref1:ogm7" rev="footnote" class="footnote-backref">&#8617;</a></p>
</li>
<li id="fn:ogm8">
<p><sup>[ogm8]</sup> : k takovým patří např. „chůva“&#160;<a href="#fnref1:ogm8" rev="footnote" class="footnote-backref">&#8617;</a></p>
</li>
<li id="fn:ogm9">
<p><sup>[ogm9]</sup> : odborně zvané *sufix*&#160;<a href="#fnref1:ogm9" rev="footnote" class="footnote-backref">&#8617;</a></p>
</li>
<li id="fn:ogm10">
<p><sup>[ogm10]</sup> : 1. pád&#160;<a href="#fnref1:ogm10" rev="footnote" class="footnote-backref">&#8617;</a></p>
</li>
<li id="fn:lit3">
<p><sup>[lit3]</sup> : HROMÁDKA, David: *Dodatek E: O eichlerské češtině podrobně.* Dostupné online: <http://ekrejcixf.sweb.cz/appe.pdf>&#160;<a href="#fnref1:lit3" rev="footnote" class="footnote-backref">&#8617;</a></p>
</li>
<li id="fn:ogm11">
<p><sup>[ogm11]</sup> : stránky seriálu: `http://ekrejcixf.sweb.cz/`&#160;<a href="#fnref1:ogm11" rev="footnote" class="footnote-backref">&#8617;</a></p>
</li>
</ul>
</div></div>
    <hr/>
    <div id="disqus_thread" class="container"></div>
    <script type="text/javascript">
        var disqus_shortname = 'kockopes'; // required: replace example with your forum shortname
        (function() {
            var dsq = document.createElement('script'); dsq.type = 'text/javascript'; dsq.async = true;
            dsq.src = '//' + disqus_shortname + '.disqus.com/embed.js';
            (document.getElementsByTagName('head')[0] || document.getElementsByTagName('body')[0]).appendChild(dsq);
        })();
    </script>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','//www.google-analytics.com/analytics.js','ga');

  ga('create', 'UA-52659810-1', 'auto');
  ga('send', 'pageview');
</script>
</body>
</html>
