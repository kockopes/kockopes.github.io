<!DOCTYPE html>
<html>
<head>
  <meta http-equiv="Content-Type" content="text/html; charset=utf-8" />
    <meta name="author" content="Vladimír Němec" />
    <title>Příběh jednoho operátora - Neslyšný kočkopes</title>
  <link rel="stylesheet" href="../../css/kockopes.css" type="text/css" />
  <script src="../../js/snack-sizzle-min.js"></script>
  <script src="../../js/kockopes.js"></script>
</head>
<body>
<div id="header">
<div class="container">
<h1 class="title">Příběh jednoho operátora</h1>
<h2 class="author">Vladimír Němec</h2>
</div>
</div>
<div class="container">
<p>« <a href="les-na-maaru.html">předchozí článek</a> | <a href="index.html">obsah čísla</a> | <a href="doktor-ka.html">následující článek</a> » </p>
<hr />
<h3>2015</h3>
<p>Policejní statistika</p>
<p>Podle statistiky za minulý rok, právě zveřejněné policií, stoupl počet
trestných činů v průměru o 2,8% oproti předchozímu roku. Alarmující je
fakt, že zvýšení nad 3% se projevilo u loupeží, krádeží a domácího
násilí. Ředitel policie, JUDr. Jiří Musil, to zdůvodňuje masivním
příchodem imigrantů, kteří často páchají právě tuto trestnou činnost.
Prakticky nezměněn zůstal počet bankovních loupeží, prováděných
organizovanými skupinami, a vraždy na objednávku.</p>
<p><strong>Nové jméno na trhu mobilních operátorů.</strong></p>
<p><strong>Po třech zavedených mobilních operátorech se na sklonku roku objevilo
další jméno Phone-Future (PF). Bude určitě zajímavé sledovat, jak si
poradí, když si roky zavedená konkurence již dávno rozdělila trh a on
začíná od nuly. Zatím vykročil odvážným, i když trochu překvapivým
směrem. Nepodbízí se slevami a bonusy těm, kteří opustí konkurenci, ale
rovnou půjčuje mobil k vyzkoušení na tři měsíce zdarma! Během těchto
měsíců neplatí zákazníci žádné poplatky ani za přístroj ani za
protelefonované hovory! Pokud nebudou spokojeni, mohou kdykoliv během
této doby přístroj bezplatně vrátit. Jestliže si ho ale ponechají déle,
přechází automaticky na paušální platbu, jejíž výše se neliší od cen
konkurence. Neumím si představit, jak PF ekonomicky utáhne obrovský
zájem o mobily teď před Vánoci a poté jejich vracení na konci března.</strong></p>
<p><em>Mobil jako fenomén současnosti.</em></p>
<p><em>Někdy bych se chtěla vrátit zpět, do doby, kdy slovo mobil nemělo žádný
význam. Já vím, má to výhody vědět, kde jsou děti, nebo mít možnost si
zatelefonovat pro pomoc prakticky odkudkoliv. Ale na druhou stranu,
dokud nebyly mobily, měli k sobě lidé blíž. Museli jste za známými dojet
a popovídat si z očí do očí. Teď pošlete SMS zprávu. Rychlé, pohodlné,
anonymní.</em></p>
<p>Nebezpečné mobily</p>
<p>Poslední výzkumy ukázaly, že někteří lidé mohou být citliví na záření
vydávané mobilními přístroji. Projevem bývá bolest hlavy, pálení očí,
ale i nespavost a podrážděnost. Přitom nejspíš nejde tak ani o samotný
rozsah frekvencí, ale o to, že signál je digitální, tedy že změny
elektromagnetického napětí se dějí skokem. Takový signál se v přírodě
nevyskytuje, a proto s ním může mít lidský organizmus problémy.</p>
<h3>2016</h3>
<p><strong>Neuvěřitelné se stalo skutkem!</strong></p>
<p><strong>Uživatelé, kteří si v prosinci minulého roku půjčili od nového mobilního
operátora PF zdarma mobil a tři měsíce bezplatně volali, nejen že
nevrací přístroje hromadně, ale oni je nevrací vůbec. Podle p. Williama
Rogerse, marketingového zástupce firmy PF, jde počet zatím vrácených
přístrojů do pouhých několika desítek kusů, což představuje nepatrný
zlomek promile půjčených mobilů. Kdyby se tento trend v nejbližších
dnech nezměnil, stane se z bezvýznamného outsidera doslova přes noc
rovnocenný hráč!</strong></p>
<p>Policejní statistika</p>
<p>„Statistika trestné činnosti je velmi příznivá,“ sdělil nám ředitel
policie. O patnáct až dvacet procent poklesla prakticky globálně veškerá
kriminalita. Důvody vidí JUDr. Jiří Musil v kvalitní práci policistů,
v důrazu na prevenci a osvětu.</p>
<img src="pribeh-jednoho-operatora.jpg" class="nahled-portret" alt="Dámy, už jste vyzkoušely PF telefon?"/>
<p><em>Dámy, už jste vyzkoušely PF telefon?</em></p>
<p><em>Já ho mám necelý měsíc a můžu jen doporučit. Fantasticky se s ním
telefonuje. Parádně sedí v ruce a vždycky, když ho dám k uchu, spadne ze
mě smutek i vztek. Třeba nedávno mi přišel dopis od nějakého „přítele“,
že prý se můj manžel tajně schází se sekretářkou. Vytočilo mě to, navíc
jsem to podezření sama měla už delší dobu. Chytla jsem mobil a chystala
se ho seřvat. Jenže než to zvedl, zlost mě přešla a já byla ráda, že ho
slyším. ‘Křič na něj a vyženeš ho ‘, napadlo mě, a tak jsem se jen
zeptala, co by chtěl k večeři. Když přišel, přivítala ho nejen večeře,
ale i vykoupaná, navoněná ženuška s kraječkami a podvazky, prostě tak,
jak to má rád. A od té doby je každý večer doma! Zkuste to!</em></p>
<p>Futuristický design PF mobilů.</p>
<p>Zapůjčíte-li si mobil společnosti Phone-Future (pokud vím, nikdo si
jejich mobily nekupuje), získáte přístroj zcela nové koncepce. Ve
složeném stavu je dokonce menší než typické véčko, ale když ho rozevřete
či spíše rozložíte, vysunou se prohnutá teleskopická ramínka na obě
strany. Výsledek tak připomíná velké písmeno B, kde tou svislou čárkou
je ovšem vaše hlava. Ve spodním raménku je zabudovaný mikrofon,
uprostřed sluchátko a horní zřejmě nemá žádný jiný účel než estetický.</p>
<h3>2017</h3>
<p>Nejoblíbenější mobily</p>
<p>Obrovskou popularitu mobilů PF prý způsobuje velice pohodlné
telefonování. Objevil se dokonce názor, že příčinou je ono jinak
bezvýznamné horní raménko přístroje. Při telefonování se opírá o hlavu a
tím prý jemně masíruje určité akupresurní body vyvolávající pocity dobré
nálady. Bohužel, tato myšlenka se ukáže jako nepravdivá, jakmile se
zeptáte lékařů, specializujících se na akupunkturu. Žádné takové body
v prostoru nad uchem směrem k temeni hlavy nejsou. Navíc ne každý drží
telefon přitisknutý k hlavě. Takže oblíbenost PéeFek budeme muset hledat
jinde.</p>
<p><strong>Mobilní tygr</strong></p>
<p><strong>Po delším váhání zveřejnil své hospodářské výsledky i poslední mobilní
operátor. Zatímco trojice zavedených společností dosáhla značné ztráty
způsobené odlivem 20-40% klientů, Phone-Future sklízí sladké plody.
Ukázalo se, že zvolená taktika byla správná. „Čím to je?“ zeptali jsme
se pana Williama Rogerse, ředitele marketingu PF. „Důvod, proč dávají
zákazníci přednost naší firmě, vidím ve dvou věcech. Za prvé – kvalita
služeb. Zakládáme si na tom, že za celý rok nenastal žádný výpadek ani
nebyla síť přetížená. A za druhé je to tvar přístroje, kterým se lišíme
od konkurence a který dělá čest našemu jménu – telefon budoucnosti.“ „A
jaké výhody nabízíte firmám? Zjistili jsme, že k vám přechází i celé
společnosti a vážně o tom uvažuje i policie.“ „Po pravdě řečeno, žádné.
Obrací se na nás sami, zřejmě v důsledku svých privátních zkušeností
s našimi produkty.“</strong></p>
<p>Policejní statistika</p>
<p>„Trestná činnost je u nás bezkonkurenčně nejnižší ze všech zemí Evropské
unie, zcela reálně uvažujeme dokonce o snížení stavu policistů, protože
pro ně prostě nemáme práci.“ Takto optimisticky vidí situaci u nás
ředitel policie pan JUDr. Jiří Musil. Na otázku, jestli opravdu ve všech
oblastech trestné činnosti zaznamenali pokles, odpověděl: „Jediné, kde
jsme zaznamenali mírný nárůst, jsou počty sebevražd. A to je sice čin
smutný, ale nikoliv trestný.“</p>
<p><em>Zkušenost</em></p>
<p><em>PF telefony? Něco tak úžasného jsem ještě nezažila. Při každým
telefonování mám orgasmus! Lepší než vibrátor! To musíte zkusit!</em></p>
<h3>2018</h3>
<p><strong>Na trhu jediný mobilní operátor!</strong></p>
<p><strong>Třetí a poslední majitel ze skupiny „starých“ operátorů prodává firmu
konkurenci! Phone-Future se po dvou letech stává absolutním pánem trhu.</strong></p>
<p><em>Droga!</em></p>
<p><em>PéeFka jsou jako droga. Můžu to srovnávat, protože jsem před pár lety
byla závislá na heráku. Tohle je stejný. Půl hodiny nevolám a už se mi
klepou ruce – normální absťák. Dokonce jsem se i zadlužila, jenom abych
mohla volat. Já, já... už musím…</em></p>
<p><strong>Ředitel policie končí!</strong></p>
<p><strong>Dlouholetý ředitel policie JUDr. Jiří Musil odstoupil z funkce poté, co
vyšlo najevo, že na enormním nárůstu majetkových trestných činů, ke
kterému v posledních měsících došlo, se značnou měrou podílí
i policisté.</strong></p>
<p>Tajemství PF mobilů odhaleno!!!</p>
<p>Před tím, než si vzal smrtelnou dávku léků, sepsal marketingový ředitel
společnosti Phone-Future pan William Rogers písemné přiznání. Podle něj
jeho firma integrovala do přístroje další skrytou funkci. Při použití
mobilu je stimulováno místo v mozku, ve kterém dochází k uvolnění
hormonu endorfinu – také nazývanému hormonu štěstí.</p>
<p>Jak to funguje? Princip zařízení je obdobný ultrazvukovému drcení
ledvinových kaménků, jen energie je tisíckrát menší a využívá se
vlastností mikrovln. Raménka mobilu slouží jako zaměřovač, kterým se
část energie směruje do lebky. Mikrovlny stlačí mozkové buňky a ty
začnou vylučovat endorfin. Člověk pak při telefonování zažívá pocity
štěstí a rozjařenosti, jako by konzumoval alkohol či dokonce drogy.
Zamíření mikrovln na nejcitlivější místo si během telefonování
neuvědoměle provede každý sám.</p>
<p>Pan Rogers, který sám používal telefon bez této „úpravy“, se odhodlal
vzít si život, protože si uvědomil, že za desetitisíce sebevražd lidí,
kterým byl pro neplacení odpojen mobil, je odpovědná jeho firma.</p>
<hr />
<p>« <a href="les-na-maaru.html">předchozí článek</a> | <a href="index.html">obsah čísla</a> | <a href="doktor-ka.html">následující článek</a> » </p></div>
    <hr/>
    <div id="disqus_thread" class="container"></div>
    <script type="text/javascript">
        var disqus_shortname = 'kockopes'; // required: replace example with your forum shortname
        (function() {
            var dsq = document.createElement('script'); dsq.type = 'text/javascript'; dsq.async = true;
            dsq.src = '//' + disqus_shortname + '.disqus.com/embed.js';
            (document.getElementsByTagName('head')[0] || document.getElementsByTagName('body')[0]).appendChild(dsq);
        })();
    </script>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','//www.google-analytics.com/analytics.js','ga');

  ga('create', 'UA-52659810-1', 'auto');
  ga('send', 'pageview');
</script>
</body>
</html>
