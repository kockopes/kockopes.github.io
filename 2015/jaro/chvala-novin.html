<!DOCTYPE html>
<html>
<head>
  <meta http-equiv="Content-Type" content="text/html; charset=utf-8" />
    <meta name="author" content="Karel Čapek" />
    <title>Chvála novin - Neslyšný kočkopes</title>
  <link rel="stylesheet" href="../../css/kockopes.css" type="text/css" />
  <script src="../../js/snack-sizzle-min.js"></script>
  <script src="../../js/kockopes.js"></script>
  <meta name="viewport" content="width=device-width, initial-scale=1">
</head>
<body>
<div id="header">
<div class="container">
<div class="menu">
<a href="../../index.html">Neslyšný kočkopes</a> » <a href="../index.html">ročník 2015</a> » <a href="index.html">jaro</a>
<span class="right"><a href="http://kockopes.tumblr.com/">blog</a></span>
</div>
<h1 class="title">Chvála novin</h1>
<h2 class="author">Karel Čapek</h2>
</div>
</div>
<div class="container">
<p>« <a href="kdyz-na-jare.html">předchozí článek</a> | <a href="index.html">obsah čísla</a></p>
<hr />
<p>Jsme na ně příliš zvyklí, takže jsme je přestali vnímat jako každodenní
div. Už to je zázrak, že každého rána vyjdou, i když se den předtím
zhola nic nestalo; ale tento div je redakční tajemství, a já hodlám psát
o novinách ze stanoviska čtenáře. Někdy i čtenář v náhlém záblesku uvidí
podivuhodnost novin; mně například se to stalo v Ballinluig, nebo ne
v Ballinluig, v Crianlarich to bylo nebo v Tyndrum, ale ani v Tyndrum
ne; bylo to nejspíš v Mallaig, protože bylo při tom moře, a já jsem si
tedy koupil číslo nevím už kterých novin do vlaku. Když jsem je rozevřel
energickým rozpažením, padly mé oči na zprávu: V Českých Budějovicích
utraceno pět tisíc koček.</p>
<p>Uznejte: je-li člověk ve vlaku v Mallaig, je připraven na cokoli spíše
než na České Budějovice nebo na představu pěti tisíc koček. Musel jsem
zavřít oči, abych strávil tento úder událostí. Kdybych místo novin
rozevřel nějaký román, věděl bych po chvíli, na čem jsem a co asi
přijde; ale žádný romanopisec by nevymyslil fantastickou představu pěti
tisíc koček a nevzpomněl by si zčistajasna na České Budějovice. Setkat
se v Mallaig s Českými Budějovicemi je div; nalézt na jediné stránce
pana MacDonalda a pět tisíc koček je něco fantastičtějšího než Ali Baba
a čtyřicet loupežníků; a dívá-li se k tomu člověk na Atlantický oceán,
je překonán touto divou koexistencí všeho, co jest, totiž politiky,
koček, moře, socialismu a Českých Budějovic. Tím se mu rázem zjeví
rozsáhlost světa i podivuhodnost novin v krátkém a úžasném zablesknutí.</p>
<p>Promiňte, že zůstanu ještě u těch koček. Jsem poněkud znalec koček a
mohl bych dlouho vypravovat o kočkách v Nottinghillu a Janově, o kočkách
benátských a pařížských, o chovu koťat, o tom, jak si získati důvěru
koček, a mnohé jiné věci. Nuže, nikdy nenajdete v novinách zprávu, že
kočka chytila kosa či vrhla tři koťata; vždy ji tam potkáte ve
zvláštním, neobvyklém a často i děsivém osvětlení, jako například že
vzteklá kočka pokousala listonoše, že nějaký učenec objevil kočičí
sérum, že v Plymouth nebo kde se narodila devítiocasá kočka nebo něco
podobného. Stejně tak nenajdete v novinách, že číšník někomu donesl
sklenici piva, nýbrž že zabil svou milou nebo že vypukla stávka číšníků.
České Budějovice nevejdou do novin ve svém pokojném bytí; musí tam být
vraždění koček nebo aspoň volby, aby se toto vážné město zjevilo světu
v jakémsi vzrušujícím a tragickém přísvitu. A čtu-li v novinách, že
nějaký poslanec pronesl řeč, věřím předem, že to je něco stejně
zvláštního a dramatického, jako když vzteklá kočka pokouše listonoše
nebo číšník zabije svou milou.</p>
<p>Tedy tím chci říci asi to, co znepokojilo už Chestertona, že totiž svět
novin je udělán ze samých výjimečných událostí, neobyčejných případů a
často i divů a zázraků. Je-li v novinách řeč o domu, tedy se tam
nepraví, že dům stojí, nýbrž že hoří nebo že se zřítil nebo je aspoň
největší na světě nebo se vůbec nějakým mimořádným způsobem vyznamenal
mezi všemi domy, co jich kde je. Číšník je napínavá osobnost, jež zabíjí
svou milou, kasír prchá se svěřenými penězi, láska vede fatálně k tomu,
aby se z mostu Legií skákalo do Vltavy, auto je nástroj sloužící
rekordům, srážkám a přejíždění dítek či starých dam. Vše, co jest, jeví
se v aspektu dramatickém a poněkud alarmujícím. S každým ranním vydáním
novin se svět přerodí v divočinu, kde číhají nesčetná překvapení,
nebezpečí a epické příhody.</p>
<p>Avšak noviny vám neohlašují palcovými písmeny, že vyhořela Trója nebo že
Herodes z důvodů veřejné hygieny kázal vyvraždit pět tisíc nemluvňat.
Dočtete se tam o krvavém boji tří zámečníků ve Štěpánské ulici, ale
nepovídá se vám o krvavých bojích Caesara s Galy. Nestačí, aby věc byla
krvavá nebo hořící; musí být nová. Nestačí, aby mluvila k imaginaci;
musí být především co možná dnešní. Noviny mohou psát, že dnes, 14.
prosince 1924, jsou tomu zrovna tři tisíce let, co vyhořela Trója;
není-li to zrovna a na chlup dnes, nemá to v novinách co dělat. Svět
novin, podobně jako svět divoké zvěře, existuje pouze v současnosti;
vědomí novin (lze-li tu mluvit o vědomí) je omezeno na čirou přítomnost,
sahající od ranního vydání do večerního nebo obráceně. Čte-li člověk
týden staré noviny, je mu, jako by se probíral v Dalimilově kronice;
nejsou to už noviny, nýbrž památka. Noetický systém novin je aktuální
realism: jest, co je právě nyní; extra praesentiam non est existentia;
ergo bibamus.</p>
<p>Představte si, jak byste se otřásli, kdyby vám noviny přinesly dejme
tomu rok starou řeč poslance Petrovického. Mohou ji přinést s poznámkou,
že „dnes je tomu právě rok“ nebo že „tato zlatá slova platí i dnes“; ale
nějaké „dnes“ tam musí být, nebo by se vám zdálo, že se vám vesmír řítí
na hlavu nebo že kategorie času zešílela; bylo by to téměř nepřežitelné.
Jeden moralista (byl to myslím pan Gamma) napsal, že by noviny měly
místo aktualit přinášet aeternality a perpetuality, dávaje zřejmě
přednost věcem věčným před věcmi časnými. Tedy například místo
Čičerinovy řeči měly by otisknout Ciceronovu řeč pro Plancia, jež
nesporně není aktuální. Místo konfúzní situace v parlamentě by mohly
přinést výňatky z Konfucia, a místo poslední vraždy dejme tomu kapitolu
z Chelčického Sítě víry. Přiznávám se, že bych takové noviny (jaké snad
vycházejí v nebi) nechtěl redigovat; nevěděl bych, proč mám zrovna dnes
tisknout řeč pro Plancia místo třetí řeči proti Verrovi a proč dát
z hlediska věčnosti zrovna dnes přednost Konfuciovi před Platónovým
Faidónem. Je-li tam expozé ministrovo, není tam proto, že je lepší a
důležitější pro mou duši než Kázání na hoře, nýbrž proto, že se na
rozdíl od Kázání na hoře stalo včera. Krádež kožichu v kavárně není
zajisté senzačnější než Napoleonova abdikace, ale přihodila se včera. Co
platno, současnost má pro lidi zvláštní a tajemnou přitažlivost; lidé
běží v houfech se podívat na dům, kde krejčí zabil cihličkou svou
sedmičlennou rodinu, ale neběží se v houfech podívat do Štěrbohol, kde
v sedmileté válce padlo já nevím kolik tisíc lidí i s generálem
Schwerinem. Fanatický zájem o přítomnost je jedno z tajemství života; je
to také jedno z tajemství novin. Musí to být nové, ale nesmí to být
syrové a neznámé. Džungle událostí, jež se otevírá každého rána
v novinách, musí být prostoupena ušlapanými a známými pěšinami, jako
například: Byl dopraven na ochrannou stanici. – Obyvatelstvo bylo
vzrušeno zprávou, jež se rozlétla rychlostí blesku<sup id="fnref1:1"><a href="#fn:1" class="footnote-ref">1</a></sup>. – Důstojný
průběh schůze nebyl ničím porušen. – Škoda je značná. – Caveant
consules!</p>
<p>Každé takové ustálené rčení má svou estetickou hodnotu. Je to jakýsi
oddech v přívalu novosti, je to jako refrén, jejž čtenář může zapěti
s sebou. Je to hotový rám, do něhož nová událost hladce zapadne, čímž je
zároveň uspokojivě vyřízena. Sotva se vynoří, přestává být něčím
nebývalým.</p>
<p>Jel jsem onehdy na plošině tramvaje. Najednou něco se zamotá na
kolejích, řidič strašně zasakruje a zběsile zvoní, vůz se rázem zastaví,
všichni letíme řidiči na záda; z ničeho nic tlačí se na kolejích chumel
lidí, jako by z dlažby vyrostl, dva strážníci tahají jakýsi těžký balík
do průjezdu, na smrt bledý řidič si utírá studený pot a shání strážníka;
je to divný, syrový chaos, který se pomalu a jakoby horečně rozplétá;
celý den mi pak bylo nanic. A hle, druhého rána čtu v novinách: „Včera
o jedné hodině byl na Národní třídě povalen jedoucím tramvajovým vozem
František Š., účetní z Prahy VII. Lehce zraněný byl dopraven na
ochrannou stanici, kde se mu dostalo prvního ošetření.“ Tak, to je
všecko; a já byl vykoupen z mučivého chaosu, který jsem zažil; najednou
jsem viděl, že případ je chválabohu docela jednoduchý. Nezbylo v něm
pranic z horečného zmatku. Dostalo se mu prvního ošetření, to jest
normalizace. Byl-li před stvořením světa chaos, byl jenom proto, že
tehdy ještě nebylo žádných novin, které by celou věc stylizovaly asi
takto: „Ani včera nebyl důstojný průběh věčnosti ničím porušen. Kvečeru
se rychlostí blesku roznesla zpráva, že byl na Maninách stvořen Kosmos.
Naštěstí se tato zpráva do uzávěrky listu nepotvrzuje. Přesto
upozorňujeme povolané kruhy na nekalé rejdy, jež by mohly dosavadní
chaos vážně ohroziti. Caveant consules!“</p>
<p>Úhrnem tedy je možno říci, že krásná literatura je vyjadřování starých
věcí věčně novým způsobem, kdežto noviny jsou vyjadřování věčně nové
skutečnosti způsobem ustáleným a neměnným. Noviny, pokud se nepletou do
politiky, mluví o věcech jedinečných a konkrétních. Básník praví, že
„každý zabíjí, co miluje“. Noviny naproti tomu tvrdí, že v čp. 891 zabil
číšník Václav Zajíček svou milou, 27letou Terezii Veselou. Básník se
může rozezpívat nad sněženkami vůbec; ale noviny mohou přinést jen
určitou, asertorickou zprávu, že včera ve 3 hod. 15 min. se rozevřela
u Podbaby první sněženka a že zpráva o tom se rychlostí blesku roznesla
po Praze. Ovšem i v novinách se někdy octne kousek literatury nebo
poezie; ale to není proto, že by literatura do novin nějak zvlášť
patřila, nýbrž proto, že v novinách je všechno.</p>
<p>Přesto mají noviny něco společného s krásným písemnictvím, například
okolnost, že na rozdíl od vědeckého poznání jsou celkem nezávislé na
skutečnosti. Stalo se mi, že mě anglický žurnalista z nevím jaké
výstřední zvědavosti interviewoval o mém rodišti a jiných odlehlých
věcech. Den nato jsem se s dětinským úžasem dočetl v jeho novinách, že
jsem se zrodil v divoké horské samotě Obřích hor, v chudobné rodině
drsných a zbožných horalů... Slabě jsem protestoval jinému muži od
novin, že to není pravda. „Víte to jistě?“ řekl ten muž. „Snad máte
pravdu; ale takhle je to zajímavější.“ – Od té doby čtu noviny s hlubším
pochopením a požitkem; najdu v nich vzrušující věci, třeba expozé
zahraničního ministra, zprávu o zahájení výstavy drátěných sít
v Rožmitále nebo senzační odhalení, že v Národním byla dávána nová česká
činohra, a myslím si okouzlen: snad to vůbec tak nebylo, ale takhle je
to zajímavější. Přitom dlužno uznati, že i když noviny (ze zásadního
důvodu svobody tisku) jsou nezávislé na skutečnosti, užívají svého práva
na fikci velmi umírněně; například onen anglický žurnalista mohl stejně
dobře napsat, že jsem se zrodil vypadnuv z borové šišky v podobě
okřídleného semínka nebo že jsem připlul po labském vodopádu leže
v košíku; nicméně omezil se na jistou retuši skutečnosti v míře, jež
naprosto neuráží schopnost obyčejného čtenáře věřit psanému slovu.
Noviny mohou psát cokoliv s předpokladem, že to je dosti všední a
obyčejné, aby tomu čtenář bez námahy věřil. Mohou se odchylovat od
skutečnosti, ale musí se to dít tak jemně, aby čtenář nevykřikl, že
tohle je nesmysl a že si z něho noviny dělají blázna. Následkem tohoto
ohledu k pohodlnosti a skrovné fantazii čtenářů odchylují se noviny od
skutečnosti daleko méně, než by se mohlo teoreticky předpokládat; ba
často se jí byť jen zběžně a nepřesně – přidržují, neboť snazší je
reprodukovat skutečné věci než si vymýšlet věci pravděpodobné.</p>
<p>Často se vytýká novinám anonymita; myslím, že neprávem. Dlužno uvážit,
že noviny nejsou většinou psány novináři, nýbrž novinami. Ustálená
rčení, která jsem už uváděl, nejsou majetkem jednotlivce, nýbrž celého
cechu. Visí-li někde tabulka „Znečišťování tohoto místa se trestá“, není
pod touto obecnou myšlenkou podepsán její autor; a protože noviny
namnoze vznikají z obecných vět, obecných názorů a obecných rčení, jsou
stejně anonymní jako výstražné tabulky nebo úřední formuláře. Kdybyste
nutili autora úvodníku, aby se na konci svého článku podepsal, řekl by,
že by to v tom případě buď nepsal vůbec, nebo že by se pokusil napsat to
lépe. Anonym v novinách není muž s maskou, protože je to muž bez tváře.
Jen nepodepsaný člověk může napsat: „Průběh schůze byl důstojný.“
Podepsaný autor by pod ztrátou osobní upřímnosti musel napsat: „Průběh
schůze byl neobyčejně otravný; pokud mne se týče, raději bych šel pěšky
až do Vysočan; divím se, že někoho tak baví povídat věci, které už každý
zná.“ Jak vidíte, tento podepsaný muž by byl velmi špatným novinářem; a
je příliš mnoho věcí, o kterých nelze psáti než s potlačením vlastní
osobnosti.</p>
<p>Jsou v novinách věci, které nečte nikdo, jako je například úvodník; dále
věci, které čte jen někdo, jako je Národní hospodář; a věci, které čte
každý, jako je Soudní síň. Avšak bylo by omylem vyhodit prostě z novin
věci, které nikdo nečte. Lid chce mít v novinách věci, které nečte, jako
chce mít ve městě budovy, do kterých nechodí, například muzea.
V novinách musí být zkrátka vše, dokonce i básně a statistika lotyšského
obchodu; ale není to tam pro těch několik neuvěřitelných jednotlivců,
kteří si to snad přečtou, nýbrž pro ty desettisíce průměrných a
zaručených čtenářů, kteří to rozhodně přeskočí, uspokojeni prostě tím,
že to tam je. Pokud mne se týče, netroufám si s úspěchem koupit ani půl
tuctu kapesníků; přesto však hledám každého rána, jaká je v Liverpoolu
nálada na bavlnu báze Fully Middling nebo Sakellaridis a má-li
Strongsheets v Londýně zase dvě nuly; nevím sice, co je to Strongsheets,
ale dává mi to libý pocit světovosti. Nezajímám se příliš o události ve
Španělsku, ale jsem potěšen, že kdybych chtěl, mohl bych o nich vědět
více než o událostech v Kardašově Řečici. Nejsem nijak zfanatizován pro
Mexiko, ale prostřednictvím novin je mi Mexiko méně záhadné a odlehlé
nežli soused na druhé straně zdi. Jsou mi známy příčiny revoluce
v Mexiku, ale nevím zhola nic o příčinách hádky u nejbližšího souseda.
Tento stav dnešního člověka se nazývá světoobčanstvím a vzniká ze čtení
novin.</p>
<p>Zvláštním požitkem čtenářovým je, najde-li v novinách nikoli věci,
o kterých neví, nýbrž věci, o kterých ví nebo při kterých dokonce byl.
Nikdy nečtu s tak náruživým zájmem o požáru, který jsem neviděl, jako
o požáru, při kterém jsem náhodou přikukoval od počátku až do konce; a
musím se přiznati, že kdyby o něm noviny nic neměly, cítil bych se jaksi
uražen a osobně dotčen; považoval bych za nešetrnost, že událost, která
mne tak poutala svým pyromanickým kouzlem, nestojí novinám za špetku
zájmu. Čtenář novin považuje sebe sama prostě za veřejnost; a čte-li, že
„požár přilákal množství diváků“, cítí s uspokojením, že nebyl
přehlédnut.</p>
<p>Lhostejně čtu, že byla v Krumlově vyhlášena kontumace psů; prostě nic mi
po tom není, neboť jakživ jsem nebyl v Krumlově. Avšak čtu s požitkem a
pochopením, byla-li vyhlášena kontumace v Hořici nebo dokonce
v Glasgowě, neboť byl jsem na obou místech, následkem čehož mám k celé
události jistý osobní a empirický vztah. Nevím, není-li nejsvůdnějším
kouzlem novin na rozdíl od literatury, že poskytuje tak široké pole
osobním vztahům. Příjemně mne vzrušuje, je-li v novinách řeč poslance
Lukavského, protože ondyno, počkejte, kde to bylo, nu, to je jedno, jsem
viděl na vlastní oči poslance Lukavského. Jsem zaujat náhlou smrtí
starého penzisty na Malé Straně, protože bydlím na Malé Straně. Zajímá
mne obecní deficit Jindřichova Hradce, protože jsem byl v Jindřichově
Hradci. S pochopením pročítám zprávu o insolvenci Jana Holzbacha ve
Znojmě, protože znám osobně nějakého jiného Holzbacha, a tak dále.
Noviny se dovolávají osobních citů čtenáře daleko hojněji než dejme tomu
milostné básně; abych to řekl ve slohu milostných básní, tedy hrají
hluboce na strunách duše.</p>
<p>Bylo by nejvýš poučné pojednat o rozdílech mezi novinami různých národů,
různých politických stran a tak dále; ale k takové nejméně třísvazkové
studii in folio se mi nedostává schopností a papíru. Píši o novinách
vůbec, mysle zároveň na Times a na Posla od Čerchova; ale i tento úkol
je neobyčejně složitý, takže se ho zříkám, sotvaže jsem jej nakousl.
Muselo by se důkladně pojednati o všem, z čeho noviny sestávají;
například úvodník zajisté neproudí z živé lidské zvědavosti, nýbrž
z kázavosti a zvláštní schopnosti naslouchat pravidelnému kázání.
Naproti tomu soudní síň je jakási náhražka za to, že kdysi celý kmen
seděl obřadně kolem ohně, když se vynášely rozsudky; denní zprávy do
jisté míry zastupují ranní rozpravu sousedek o tom, co se stalo nového
od večerní rozpravy, a tak dále. Každá rubrika novin má původ jiný a
zajisté prastarý; a je s podivením, že žádný sociolog se dosud nepokusil
o rozbor tohoto slepence pravěkých motivů poznávacích, rituálních,
juridických, společenských a jiných, jež se slily dejme tomu v Národní
politiku nebo Reformu.</p>
<p>Myslím skutečně, že noviny jsou staré jako lidstvo. Herodot byl novinář
a Šeherezáda není nic jiného než orientální symbol večerního vydání
novin. Pravěcí lidé snad zaznamenávali památné události stavěním
megalitických staveb; bylo to písmo monumentální, ale pracné. Egypťané
tesali své noviny na obeliscích a chrámových stěnách. Představte si, že
by se každého rána rozváželo z Václavského náměstí šedesát tisíc
obelisků a že by každý exemplář muselo táhnout šedesát volů. To je asi
příčina, proč ve starém Egyptě nedošlo novinářství většího rozmachu.</p>
<p>Rovněž za svého druhu novináře lze považovati různé rapsódy, aoidy,
skaldy a bardy. Iliada byla poměrně novinkou, když ji přednášel sám
Homér, a později byla omíláním starých věcí; v obojím se podobá dnešním
novinám. Neboť je jen polovina pravdy, že noviny slouží sdělování
novinek; stejnou pravdou je, že slouží sdělování starých známých věcí.
Je snad jakousi novinkou, že včera pronesl velkou řeč pan Herriot, ale
fakt, že předseda vlády obyčejně mluvívá, není novinkou. Je novinkou, že
včera někdo ukradl kožich v kavárně Union, ale fakt, že se kradou
kožichy, je starý a vyskytoval se už v dobách jeskynních. Noviny nás
denně upomínají, že se dějí ve světě nové věci, ale že se dějí pořád a
pravidelně. Noviny nám odhalují věcnou kontinuitu života; nebo, řečeno
Gammovými termíny, skoro všechny aktuality jsou vlastně perpetuality.</p>
<p>Kdyby v zítřejších novinách byla děsivá zpráva, že čínská armáda oblehla
Curych, bude tam také zprávička, že se v Ovocné třídě srazil ruční vozík
s tramvají; tedy chválabohu, svět se nezměnil. Kdyby večerní vydání
přineslo depeši, že právě nastal konec světa, přinese také sdělení, že
Malá Strana trpí nedostatkem veřejných záchodků a že je třeba neprodlené
nápravy. A kdyby noviny ohlásily, že z lodžie Národního divadla právě
zazněly trouby posledního soudu, neopomenou ohlásiti, že se k věci ještě
vrátí podrobným referátem svého hudebního i soudního referenta. Svět
novin je stále nový, ale neměnný.</p>
<p>Koneckonců, pro filozofickou mysl číst noviny je činnost stejně
kontemplativní jako dívat se na západ slunce nebo na plynoucí řeku.
Noviny mají periodicitu a neproměnlivost přírodních úkazů; místo aby
byly šestou velmocí, jsou spíše čtvrtou přírodní říší. Studovat její
zákony a stanovit její čeledě, rody a druhy nemůže býti úkolem tohoto
článku, jenž chtěl být jen chválou novin; proto také nesmí být
vyčerpávající, neboť chvála se nemá nikdy vyčerpat do poslední kapky.</p>
<img src="chvalanovin.jpg" class="nahled-portret" alt="Stejně tak nenajdete v novinách, že číšník někomu donesl sklenici piva, nýbrž že zabil svou milou nebo že vypukla stávka číšníků."/>
<hr />
<p>« <a href="kdyz-na-jare.html">předchozí článek</a> | <a href="index.html">obsah čísla</a></p>
<div class="footnotes">
<hr />
<ul>
<li id="fn:1">
<p><sup>[1]</sup> : Tj. 3133 m za vteřinu.&#160;<a href="#fnref1:1" rev="footnote" class="footnote-backref">&#8617;</a></p>
</li>
</ul>
</div></div>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','//www.google-analytics.com/analytics.js','ga');

  ga('create', 'UA-52659810-1', 'auto');
  ga('send', 'pageview');
</script>
</body>
</html>
